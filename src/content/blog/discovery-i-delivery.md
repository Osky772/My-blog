---
title: Discovery i Delivery - perspektywa, której brakuje inżynierom
description: Jak wejście w tematy produktowe zmieniło mój sposób prowadzenia zespołu
pubDate: 2025-12-31
tags: [product, development, discovery, leadership]
---

## Czego nie uczą na kursach programowania

Gdy byłem na kursie programowania, nikt nawet nie wspomniał o Discovery. Wszystko kręciło się wokół **jak** budować - języki, frameworki, architektury, best practices. Nikt nie mówił o tym **co** i **dlaczego** budujemy.

To trochę tak jakby uczyć kogoś budować domy, skupiając się tylko na tym jak mieszać cement i układać cegły, ale pomijając całkowicie rozmowę z klientem o tym, czy w ogóle chce dom, czy może woli mieszkanie.

## Moment, który wszystko zmienił

W ostatnich miesiącach mocniej wszedłem w tematy produktowe. I to dało mi zupełnie nową perspektywę na to, jak działa tworzenie oprogramowania. Nagle zacząłem rozumieć:

- **Jak naprawdę działa firma** - nie tylko mój zespół, ale cała organizacja
- **Na czym firma zarabia** - i dlaczego to, co budujemy, ma znaczenie (albo nie ma)
- **O co martwi się leadership** - i jak to przekłada się na priorytety w produkcie
- **Co jest naprawdę ważne w produkcie** - a co tylko wydaje się ważne z perspektywy kodu
- **Ile osób ma wpływ na decyzje** - i jak skomplikowany jest proces podejmowania decyzji

## Discovery vs Delivery

**Discovery** odpowiada na pytanie „co chcemy zbudować i dlaczego"
**Delivery** odpowiada na pytanie „jak to zrobimy"

Inżynierowie naturalnie skupiają się na delivery. To ich strefa komfortu - kod, testy, architektura, optymalizacja. Discovery zostaje zostawione innym - najczęściej Product Managerom. Jako lider techniczny widzę to codziennie w swoim zespole.

I tutaj jest haczyk: **każda firma robi discovery, nawet jeśli nigdy nie użyje tego słowa**. Może to być CEO podejmujący decyzje intuicyjnie, może to być zespół badawczy przeprowadzający wywiady z użytkownikami, może to być analiza danych. Formy są różne, ale proces zawsze istnieje.

A dlaczego to wszystko ma znaczenie? Bo zespół programistów to często **najdroższy dział w firmie**. Nie sales, nie marketing - engineering. I musimy być rentowni. Musimy budować rzeczy, które zarabiają, albo przynajmniej maksymalnie się do tego zbliżać. Właśnie dlatego dobre discovery jest tak kluczowe - pomaga podejmować lepsze decyzje o tym, co budować, a czego nie dotykać.

## Techniki discovery, o których warto wiedzieć

Nie chcę tu robić tutoriala z product discovery, ale warto wiedzieć, że istnieją konkretne metody, które pomagają odpowiedzieć na pytanie "co budować":

- **User interviews** - rozmowy z użytkownikami (nie demo, nie sprzedaż - prawdziwe odkrywanie problemów)
- **Analiza konkurencji** - zrozumienie co robią inni i gdzie są możliwości na rynku
- **Opportunity Solution Trees** - mapowanie możliwości i rozwiązań
- **Assumption testing** - testowanie naszych założeń zanim napiszemy kod
- **Story mapping** - układanie historii użytkownika w spójną całość
- **Jobs to be Done** - zrozumienie czego użytkownik naprawdę chce osiągnąć

Product Managerowie używają tych technik (i wielu innych), aby podejmować lepsze decyzje o tym, co budujemy.

## Dlaczego to ważne dla liderów technicznych?

Zrozumienie discovery fundamentalnie zmieniło to, jak prowadzę zespół i podejmuję decyzje:

**Lepiej tłumaczę kontekst zespołowi.** Nie przydzielam już zadań typu "zrób funkcję X". Wyjaśniam jaki problem rozwiązujemy, dla kogo i dlaczego akurat to. Zespół rozumie "dlaczego" - i to zmienia jakość tego co budujemy.

**Podejmuję lepsze decyzje o priorytetach.** Rozumiem jak nasza praca wpływa na cele firmy. Wiem kiedy można przyjąć dług techniczny dla szybkiej walidacji, a kiedy trzeba zainwestować czas w solidne rozwiązanie. Nie wszystko musi być perfekcyjne od razu.

**Skuteczniej współpracuję z PM-ami.** Rozmowy przestały być o "czy to technicznie możliwe" (prawie zawsze jest). Teraz rozmawiamy o trade-offach, o tym co przyniesie wartość szybciej, co pomoże nauczyć się czegoś o użytkownikach. Mówimy tym samym językiem.

**Buduję zespół który myśli produktowo.** Uczę inżynierów zadawać pytania: "Jaki problem to rozwiązuje?", "Dla kogo to robimy?", "Jak zmierzymy czy to działa?". To zmienia dynamikę - z wykonawców stają się współtwórcami produktu.

**Widzę gdzie marnujemy zasoby.** Engineering to najdroższy dział. Każdy sprint, każdy inżynier-godzina to koszt. Dobre discovery pomaga nam nie tracić tego czasu na budowanie rzeczy, które i tak nikt nie użyje.

## Discovery i delivery to para nierozłączna

Nie może być dobrego produktu bez obu tych elementów:

- **Bez discovery** będziemy budować rzeczy, które nikogo nie obchodzą - perfekcyjnie napisane, ale bezużyteczne
- **Bez delivery** będziemy mieli świetne pomysły, które w praktyce są zbugowane, powolne i frustrujące w użyciu

To jak dwie nogi - próba chodzenia tylko na jednej kończy się upadkiem.

## Co z tym zrobić?

Jeśli jesteś liderem technicznym:

- **Weź udział w procesie discovery** - nie czekaj aż PM przyniesie gotowe wymagania
- **Zabierz zespół na user interviews** - niech zobaczą dla kogo budujemy
- **Rozmawiaj o metrykach** - jak zmierzymy czy to co budujemy ma sens?
- **Tłumacz "dlaczego"** - nie tylko "co" i "jak", ale przede wszystkim "dlaczego"
- **Ucz zespół myśleć produktowo** - zachęcaj do pytań o użytkowników i problem

Jeśli jesteś inżynierem:

- Zapytaj swojego lidera/PM-a jak podjęto decyzję o danym feature
- Poproś o udział w rozmowach z użytkownikami
- Dopytuj o kontekst - dla kogo to robimy? Jaki problem rozwiązujemy?

Im lepiej rozumiesz discovery, tym lepszym stajesz się liderem technicznym. Bo budujesz nie tylko kod - budujesz produkty, które mają sens biznesowy. I zespół, który rozumie po co to wszystko.

---

*Dobre delivery bez discovery to budowanie niewłaściwej rzeczy we właściwy sposób. Dobre discovery bez delivery to świetny pomysł, który nigdy nie ujrzy światła dziennego. Potrzebujemy obu.* 