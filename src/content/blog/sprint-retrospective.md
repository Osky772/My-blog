---
title: Co to jest Retrospekcja Sprintu?
description: Retrospekcja Sprintu (ang. *Sprint Retrospective*) to **najważniejsze wydarzenie w Scrumie**, podczas którego wszyscy członkowie Zespołu analizują swoją pracę w
pubDate: 2021-08-18
---


Retrospekcja Sprintu (ang. *Sprint Retrospective*) to **najważniejsze wydarzenie w Scrumie**, podczas którego wszyscy członkowie Zespołu analizują swoją pracę w ostatnim zakończonym Sprincie.
Retrospekcja jest manifestacją trzech filarów Scruma: transparentności, inspekcji i adaptacji.

Wydarzenie to odbywa się cyklicznie po każdym zakończonym Sprincie.
Celem spotkania jest zastanowienie się w jaki sposób można usprawnić pracę w przyszłości.
Skutkiem Retrospekcji powinna być lista konkretnych usprawnień, tzw. "akcji" (ang. *Action Point*), które zostaną wprowadzone przez Zespół w następnym Sprincie.
W trakcie spotkania dobrze jest wrócić do listy akcji z poprzedniej Retrospektywy, aby sprawdzić, co udało się utrzymać lub usprawnić w minionym Sprincie.

Retrospekcja Sprintu powinna trwać 45 min dla Sprintów jednotygodniowych i proporcjonalnie więcej czasu dla dłuższych Sprintów.

Na Retrospekcji obecny jest cały Zespół Scrumowy.
Podczas spotkania każdy z uczestników ma możliwość podzielenia się swoimi przemyśleniami i uwagami z ostatniego Sprintu.
Uwagi mogą być szczegółowe i personalne lub bardziej ogólne.
Przy czym nie chodzi o to, aby wytykać sobie błędy tylko żeby znaleźć słabe miejsca, które mogą być usprawnione w przyszłości.
Równie ważne jest wskazanie dobrych rzeczy, które warto kontynuować w przyszłości.
Dlatego tak ważna jest **transparentność** na tym spotkaniu i jest to niejako klucz do dobrej retrospektywy.

Zespół powinien być **przygotowany** do Retrospekcji i zaangażowany podczas jego trwania.
Najlepszym sposobem przygotowania się do Retro jest bieżąca analiza procesów podczas trwania Sprintu i ich spisywanie w swoich notatkach, aby móc się tym później podzielić.

Jak wspomniałem wcześniej, na koniec Retrospektywy musi pojawić się lista kilku *akcji*, które będzie można wdrożyć w następnym Sprincie.
Chodzi o to, aby to były konkretne rzeczy możliwe do zaadoptowania a nie długa lista życzeń, których nikt nie będzie w stanie spełnić.
Dlatego najlepiej, aby lista akcji nie była długa, w przeciwnym wypadku akcje mogą nie zostać zrealizowane, co mogłoby zmniejszyć zaufanie do całej instytucji Retrospektywy.

### Źródła

- [http://scrum.org.pl/retrospekcja-sprintu/](http://scrum.org.pl/retrospekcja-sprintu/)
- [https://bialko.eu/agile/sprint-retrospective/](https://bialko.eu/agile/sprint-retrospective/)