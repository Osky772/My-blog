---
title: Co to jest Sprint Review?
description: Przegląd Sprintu (ang. *Sprint Review*) to spotkanie organizowane na koniec każdego Sprintu na którym obecni są członkowie Zespołu Scrumowego oraz interesariusz
pubDate: 2021-08-17
---


Przegląd Sprintu (ang. *Sprint Review*) to spotkanie organizowane na koniec każdego Sprintu na którym obecni są członkowie Zespołu Scrumowego oraz interesariusze produktu, a więc przedstawiciele biznesu i klienci.

Najczęściej podczas tego spotkania Zespół Scrumowy pokazuje, co zrobił w trakcie ostatniego Sprintu, jednak nie powinna być to jedyna czynność. Prezentacja Przyrostu produktu jest o tyle istotna, że umożliwia dokonanie jego inspekcji, a w konsekwencji prowadzi do adaptacji w postaci zmian w Backlogu Produktu (są to tzw. filary Scruma o których pisałem w poprzednim wpisie).

Sprint Review ma określony *timebox* i nie powinien trwać dłużej niż cztery godziny na czterotygodniowy Sprint.
Dla krótszych Sprintów czas trwania Przeglądu Sprintu jest proporcjonalnie krótszy.

Demonstracja produktu zawsze bazuje na zadaniach, jakie zostały wykonane z Backlogu Produktu.
Prezentacja powinna wskazywać na zadania w pełni zrobione, a nie zrobione w połowie.
Podczas trwania demontacji Zespół Deweloperski wskazuje zadania, które nie zostały dokończone, a Product Owner przenosi lub dzieli zaległe zadania na kolejny Sprint lub Backlog Produktu.

Dobrze jest, aby prezentację prowadził członek Zespołu Deweloperskiego, a nie tylko Właściciel Produktu, co pozwoli zaangażować cały zespół w lepsze zrozumienie kontekstu biznesowego produktu oraz pracy jaką wykonali pozostali deweloperzy.

Niezbędnym elementem tego spotkania jest informacja zwrotna (ang. *feedback*) od interesariuszy.
Interesariusze mogą przedstawić swoją opinię na temat przyrostu i zidentyfikować nowe wymagania, które muszą znaleźć się w Backlogu Produktu. Po zakończeniu Sprint Review zaktualizowany zostaje Backlog Produktu.

Przed rozpoczęciem następnego planowania Sprintu Zespół Scrumowy spotyka się we własnym gronie na Retrospektywie Sprintu (ang. *Sprint Retrospective*).

### Źródła

- [https://mfiles.pl/pl/index.php/Sprint_review](https://mfiles.pl/pl/index.php/Sprint_review)
- [https://scrum-master.pl/przeglad-sprintu-to-nie-tylko-demo/](https://scrum-master.pl/przeglad-sprintu-to-nie-tylko-demo/)